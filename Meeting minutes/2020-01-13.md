# Referat af møde i HL7 FHIR GIG d. 13/1-2020

**Til stede:** Camilla, Jesper, Thor, Torben, Irene, Kirstine, Gert

- Siden sidst

Irene orienterede om, at MedComs profiler kommer til at referere til vores profilering af en dansk patient, og bad om gruppen kommentarer til dette. Gruppen kommenterede, at så længe de forbehold, der er for profileringen tages til efterretning, er der ikke noget problem i det. Profilen har jo den modenhed som den nu engang har.

Thor havde en kommentar til modelleringen fra sidste gang vedr. generalPractitioner. Han spurgte om gruppen har overvejet sygesikringsgruppe 2, der jo kan have flere praktiserende læger. Gruppen redegjorde for at modelleringen som foreslået sidste gang understøtter at man kan være en ganske almindelig borger i sygesikringsgruppe 1, med en praktiserende læge, og dette vil blive modelleret som det &quot;første slice&quot;, som peger på en dansk praktiserende læge. De øvrige slices præciserer, at man i stedet for eller ud over en dansk praktiserende læge, kan man have et udtal af &quot;andre&quot;. Gruppen var enige om, at man på et tidspunkt skulle undersøge hvordan sygesikringsgruppe 2 præcist virker forretningsmæssigt, for at kunne vurdere behovet for præcisering. Dette arbejde var der dog ikke nogen, der have tiden til at påtage sig for nuværende.

- Managing organization

Managing organisation forstås som dataforvalter, dataansvarlig eller &quot; custodian of the patient record&quot;. Og er altså IKKE det samme som author, asserter, contributer som referere til den person, som ofte er sundhedspersonale, der har skrevet et bestemt notat, foretaget en observation eller en vurdering, eller har bidraget til denne.

Vi diskuterede behovet for en managing organization, og gruppen anbefalede brugen af denne. Skal pege på en organisation med reference til en SOR-kode. Kardinaliteten beholdes som i specifikationen 0..1, selv om vi ved at det i mange sammenhænge er nødvendigt med en 1..1 kardinalitet. Vi bibeholdt 0..1 dels for at være konsistent med vores egen beslutning om  ikke at modellere restriktivt, men også fordi det var tydeligt at der var use cases, hvor data kan leve i en eller anden form, før der var en dataansvarlig. Fx ifm. patienter der opsamler egne data.

Man kunne overveje at begrænse de acceptable værdier (valid values)/udfaldsrummet ift. SOR koder, fordi det ikke nødvendigvis er alle organisationer, der kan forstås som dataansvarlige. Fx er det tit Regionen der er dataansvarlig, ikke den enkelte sygehusafdeling eller afsnit. Det blev fravalgt at begrænse udfaldsrummet, dels fordi der ikke findes nogen autoritativ liste af eller regel for, hvilke organisationer der kan forstås som dataansvarlige. Dels fordi dataansvaret i specielle tilfælde er placeret anderledes end fx på regionsniveau (ala kan vi med sikkerhed sige at en afdeling på rigshospitalet ikke har noget specialiseret software, hvor afdelingen selv er dataansvarlig). Som generel bemærkning bør man altid overveje om der findes en autoritativ liste eller regelsæt, samt om dette vedligeholdes, før man laver begrænsning af et udfaldsrum.

- Organisering af arbejde frem mod godkendelse i HL7 Danmark

Det blev besluttet at tage beslutning om næste gang, hvorvidt vi kunne nå at arbejde med en godkendelse i HL7 Danmark til næste møde. Vi tager beslutningen næste gang ud fra et review af &quot;Patient&quot; som den ser ud nu, samt dato på mødet i HL7 Danmark (Kirstine undersøger dato).

Tilbagemelding på, hvem der havde tid til at foretage et review: Torben, Irene, Kirstine.

Som minimum bør vi beskrive hvordan de attributter vi har profileret er tænkt, så der ikke bare står FHIR standardtekster i vores profil. De der laver review overvejer også omfang/indhold/behov ift. dette.

Vi bør også diskutere metadata. Ikke ud fra hvad vi &quot;plejer&quot; at bruge i CDA, men ud fra en viden om, hvad rammen/mulighederne er i FHIR, og hvad der konkret er behov for ift. patient. Camilla undersøger i sit netværk ift. hvad man har gjort/diskuteret i FUT projektet.

Vi besluttede at næste møde dedikeres resultater af review.
